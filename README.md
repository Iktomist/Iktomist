 Είπε ο Μυρτίας (Σύρος σπουδαστής
    στην Aλεξάνδρεια· επί βασιλείας
    αυγούστου Κώνσταντος και αυγούστου Κωνσταντίου·
    εν μέρει εθνικός, κ’ εν μέρει χριστιανίζων)·
    «Δυναμωμένος με θεωρία και μελέτη,
    εγώ τα πάθη μου δεν θα φοβούμαι σα δειλός.
    Το σώμα μου στες ηδονές θα δώσω,
    στες απολαύσεις τες ονειρεμένες,
    στες τολμηρότερες ερωτικές επιθυμίες,
    στες λάγνες του αίματός μου ορμές, χωρίς
    κανέναν φόβο, γιατί όταν θέλω —
    και θάχω θέλησι, δυναμωμένος
    ως θάμαι με θεωρία και μελέτη —
    στες κρίσιμες στιγμές θα ξαναβρίσκω
    το πνεύμα μου, σαν πριν, ασκητικό.»
